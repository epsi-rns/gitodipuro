## Navigasi

[Halaman Utama][up] 

[Gitodipuro][gitodipuro]

## Sinom

### I.

	Paring sabda mring pra putra
	Miwah wayah buyut sami
	Mrih samya karaharjan
	Ayem tetrem kang pinanggih
	Telung prakarya yekti
	Kang wajib tinulad estu
	Nistha, Madya, Utama
	Den waspada denya milih
	Lamun milih utama ingkang sanyata.

### II.

	Ginawe cuwa sang mitra
	Winales ginawa becik
	Madya mung sapda-pada
	Lamun nistha kang sayekti
	Antuk becik pan nenggih
	Winales ala miwah dur
	Tan antuk ngamal sanyata
	Mula milih kang utami
	Karya tentrem murakabi turunanira.

### III.

	Sabarang tindak mungngalah
	Aywa kongsi karya runtik
	Rukun gawe santosa
	Dhemen darma ing liyan yekti
	Aywa remen kikib
	Tindak tanduk sarwa jujur
	Ngedohke dur angkara
	Wani ngalah ing sasami
	Tresna miwah asih ing sapadha-padha.

### IV.

	Iki kabeh weling ingwang
	Mring pra putra turun mami
	Putu buyut miwah canggah
	Estokna kang sayekti
	Karya tentreming ati
	Ingsun aparing pangestu
	Reharja kang pinanggya
	Ayem guyub rukun sami
	Weling ingsun mugi Gusti angalbuna.


Sinom patang pada iki isi pitutur tindak telung prakara: NISTHA, MADYA, UTAMA.

Menawa

	Nistha iku kowe digawe becik, kok wales ala.
	Madya yen dibeciki uga wales mbeciki.
	UTAMA menawa kowe DIALANI kok wales BECIK iku kang aran UTAMA.

Mula padha nggayuha tumindak UTAMA, kena nganggo mbekali anak putu dadi becik.

Wis samene dhisik anggonku nularake tinggalan pituture eyang. Muga-muga kowe kabeh bisa nulad sarta nglakoni kang dadi pangandikane Eyang.

Iki aku pamit sarta njaluk gunging pangapura menyang kowe kabeh kang maca buku SILSILAH, mbokmenawa ana klera kleruning basa sarta tulisan, menawa bisa ngelingake (mbenerake).


[up]: https://github.com/epsi-rns/gitodipuro/blob/master/README.md
[gitodipuro]: https://github.com/epsi-rns/gitodipuro/blob/master/gitodipuro.md
